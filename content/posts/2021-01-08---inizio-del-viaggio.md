---
title: "Inizio del viaggio"
date: "2021-01-08"
template: "post"
draft: false
category: "chi sono"
slug: "inizio-del-viaggio"
tags: 
  - "presentazioni"
  - "chi sono"
description: "Inizia il viaggio. Questo è il post in cui ti racconto un po' chi sono, cosa faccio e perché."
socialImage: "/media/inizio-del-viaggio.jpg"
---
![inizio del viaggio](/media/inizio-del-viaggio.jpg)

Qui inizia un viaggio che spero mi porti lontano.

Sono sempre stato una di quelle persone che d'improvviso si innamorano perdutamente di qualcosa (qualche passione, o qualche argomento) e che si buttano a capofitto su quella cosa.<br/>
Esagerando poi, ovviamente. Sai, quelle persone che ogni volta pensano di aver trovato la svolta, la passione della vita, il progetto giusto.<br/>
Magari anche tu sei così.

Poi, piano piano, le cose sono cambiate.

Sicuramente l'età gioca un fattore importante.<br/>
A 30 anni, dopo una serie infinita di progetti iniziati con il massimo dell'entusiasmo, alcune volte anche con le farfalle nella pancia, inizio a percepire un po' di chiarezza.

> "Sì certo, e se questa fosse l'ennesima volta in cui ti butti a capofitto in qualcosa e non lo porti a termine?"

È stato il mio primo pensiero (e anche il tuo leggendo queste prime righe, probabilmente).

Certo, potrebbe essere, ma ci sono diverse cose che lentamente sono cambiate in me.
Sono diventato più stabile, più pragmatico, diciamo pure più saggio. Ora difficilmente mi stanco di qualcosa e sono estremamente più costante in quello che faccio.

In più, essere diventato padre mi ha aiutato a far diradare quella nebbia costante che avevo in testa e che non mi faceva vedere le cose da un punto di vista più... alto.
## Cosa faccio e cos'è Multilivello ##
**Multilivello** è il blog dove terrò traccia del mio percorso come *solo game developer*.
Ho deciso di approfondire lo sviluppo di videogame e ora mi sento pronto per farlo.

Per farlo al meglio, però, voglio anche lasciare traccia dei miei progressi e condividere con il web quello che imparo e i miei successi/fallimenti.

### Assoluto principiante ###
Di lavoro faccio lo **sviluppatore web** (Full Stack Web Developer, questo titolo descrive bene ciò che faccio, anche se lascia il tempo che trova). Sono un buon programmatore, ma mi sono sempre occupato di web.<br/>
Ho soltanto giocato un po' con **Unity**, ma la mia esperienza si ferma nell'aver scaricato delle scene fatte da altri e averle incasinate fino a renderle inutilizzabili. Fine.<br/>
Se dovessi quantificare in ore la mia esperienza con Unity direi... 5-6 ore al massimo.

Ho deciso di iniziare da zero, e di iniziare con **Unreal Engine 4**. 
Perché proprio Unreal? Non ne ho idea. Mi sembra che abbia un'ottima reputazione, e questo basta.

Poi userò **Blender** per i modelli. O almeno credo, mi sembra sia un tool professionale che usano in molti, e quindi mi sono buttato su questo.

## Chi sono e da dove viene l'idea ##
Come detto prima, sono uno sviluppatore web. Ho dimestichezza con la programmazione e con il dover imparare cose nuove, anche complicate.
Dovermi confrontare con tool complessi non mi spaventa, e ho la pazienza per sbatterci la testa fino ad imparare ad usarli.

Inoltre, ho molte passioni:
- scrivere mi appassiona
- sono un grande appassionato di cinema
- amo la musica
- ho lavorato diversi anni nel campo della fotografia, e amo l'arte in generale, soprattutto quella visiva
- amo programmare

Sono una di quelle persone che si possono definire ***multipotenziali***. Cioè che hanno molti interessi anche molto diversi tra di loro, e che sanno fare bene (magari non in modo eccellente, ma sicuramente accettabile) tutto quello a cui si dedicano.

Tutti questi miei interessi e caratteristiche personali possono tranquillamente convergere in un campo solo: **il game development**.

## Videogame come forma d'arte ##
Penso che i videogame siano una delle poche (se non l'unica) forme d'arte che coinvolge e converge così tante "arti" diverse.

E lo trovo **estremamente** affascianante.

Dentro ai videogame c'è **arte visiva**, con i modelli e gli ambienti che vengono disegnati e che possono prendere qualsiasi forma.<br/>
Poi c'è lo **storytelling**, l'arte di raccontare una storia e renderla coinvolgente ed entusiasmante.<br/>
Non dimentichiamoci poi la **musica**, con le colonne sonore e gli effetti audio.<br/>
Poi quello che mi riguarda più da vicino, **la programmazione**, che non so se si possa definire arte, ma per come la vedo io è senza dubbio un lavoro artigianale.<br/>
E molti altre arti.

E per come la vedo io... tutto si avvicina a ciò che mi è sempre piaciuto fare.
Durante lo sviluppo di un videogame ho la possibilità scrivere una storia, di disegnarla visivamente, di suonarla e infine di programmarla, per donarle quella magia interattiva e coinvolgente che solo i videogame hanno.

Ed è proprio quello che ho intenzione di fare.

## Conclusioni ##
Grazie per aver letto fino a qui, spero che il viaggio sia lungo e appassionante, e che tu che stai leggendo possa accompagnarmi nei miei successi e fallimenti.

Alla prossima!